<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
					<head>
					  <title>A tre giorni dalle elezioni in Germania</title>
					  <style type="text/css">
						h1 { text-align: center; }
					  </style>
					</head>
					<body>
					  <h1>A tre giorni dalle elezioni in Germania</h1>
					  Author: n/a<header class="entry-header cf">
															<figure>
						<img src="images/elezioni.jpg" class="attachment-full wp-post-image" alt="Elezioni Germania" />			        </figure>
			<p class="cat">
				— Mondo			</p>
							<h1 class="entry-title"></h1>
				<p class="sottit">
					<h4 class="tit2">Angela Merkel è avanti - il suo avversario è «tutto quello che lei non è» - ma non può stare tranquilla: dati, sondaggi e le foto della campagna elettorale</h4>
									</p>
			<p class="date"><time datetime="2013-09-19T17:55:48+00:00">19 settembre 2013</time></p>		</header>
		<div class="entry-content">
			<p id="live-blog"></p>
			<p>Domenica 22 settembre si voterà in Germania nelle elezioni federali e, a tre giorni dalle elezioni, l’impressione è che il cancelliere uscente Angela Merkel si avvii a una nuova vittoria: ma le magre prospettive di consenso dell’attuale alleato di governo, la FDP, rendono molto difficile fare previsioni su che cosa succederà dopo il voto nel campo delle alleanze per avere la maggioranza.</p>
<p>I <a href="http://www.wahlrecht.de/umfragen/forsa.htm">sondaggi più recenti</a> indicano la CDU di Angela Merkel (alleata con la CSU bavarese) appena sotto il 40 per cento, mentre il partito socialdemocratico (SPD), il principale sfidante di centrosinistra, è al 28 per cento, con un altro 10 per cento circa dei Verdi. I liberali, che alle elezioni del 2009 avevano ottenuto il 14,6 per cento, sono da tempo intorno al 5 per cento, mentre alla sinistra dello schieramento <em>Die Linke</em> (“la sinistra”) è al 9-10 per cento. Stare sotto o sopra il 5 per cento fa molta differenza: al di sotto, per via dello sbarramento, si viene esclusi dalla ripartizione dei seggi.</p>
<p>Le elezioni del 2009 furono descritte da molti come noiose per la mancanza di carisma dei candidati, Angela Merkel per la CDU e Frank-Walter Steinmeier per la SPD: l’affluenza fu particolarmente bassa (il 70,8 per cento, <a href="http://www.bundeswahlleiter.de/en/bundestagswahlen/BTW_BUND_09/presse/77_Repr_WStat.html">un record negativo</a>) e ci fu l’impressione che i due partiti principali non si facessero la guerra con troppo impegno, anche perché uscivano da anni di governo insieme nella “grande coalizione” e c’era la possibilità che dovessero continuare sulla stessa strada. Angela Merkel sembrò beneficiare della situazione: la sua popolarità era alta e la sua strategia – sostanzialmente stare in silenzio e aspettare – sembrò pagare.</p>
<p>Angela Merkel, da allora, non sembra essere cambiata. La trovata più fortunata dell’intera campagna elettorale è stata un gigantesco poster – 2.400 metri quadrati – alla stazione centrale di Berlino, che mostra il tipico gesto delle mani di Angela Merkel con i pollici e gli indici uniti: così famoso da avere un nome, <em><a href="http://en.wikipedia.org/wiki/Merkel-Raute">Merkel-Raute</a></em> (il “rombo di Merkel”). Il poster, con il suo gigantismo leggermente inquietante, <a href="http://merkelraute.tumblr.com/">è diventato presto un meme</a>. Ma la campagna della CDU, in generale, è rimasta soporifera e tranquillizzante come le 78 pagine <a href="http://www.cdu.de/sites/default/files/media/dokumente/regierungsprogramm-2013-2017-langfassung-20130911.pdf">del suo programma</a>: lo slogan principale è un blando <em>Gemeinsam Erfolgreich</em>, “insieme con successo”.</p>
<p><strong>I guai della SPD</strong><br />
Dall’altra parte c’è Peer Steinbrück, il candidato dell’SPD. Mercoledì la versione internazionale dello <em>Spiegel</em> ha pubblicato <a href="http://www.spiegel.de/international/germany/profile-of-spd-chancellor-candidate-peer-steinbrueck-a-922867.html">un suo lungo ritratto</a> in cui riconosce che Steinbrück “è tutto quello che Angela Merkel non è: disinvolto, aggressivo, e non può trattenersi dal fare una battuta”. Una delle migliori l’ha fatta durante un’intervista televisiva: il conduttore gli ha chiesto se non avesse paura che l’età lo avrebbe condizionato in campagna elettorale (Steinbrück ha 66 anni) e lui si è dato un buffetto sulle guance e ha detto «Oh no, ho un’ottima crema notte». Ma nonostante sia “divertente”, scrive lo <em>Spiegel</em>, la sua campagna elettorale è stata condotta male e “finirà probabilmente con una sconfitta”.</p>
<p>Steinbrück è stato ministro delle Finanze dal 2005 al 2009, durante il primo governo di Angela Merkel, ed è conosciuto per avere un’ottima preparazione economica. È anche un politico con molta esperienza, ex governatore del più popoloso <em>Land</em> tedesco, quello di Nordrhein-Westfalen. Ma la sua campagna elettorale è stata gestita male fin dall’inizio e una delle ultime mosse è stata un vero e proprio disastro in termini di comunicazione: una copertina del <em>Süddeutsche Zeitung Magazin</em> in cui <a href="http://www.ilpost.it/2013/09/13/copertina-steinbruck-dito-medio/">fa il gesto del dito medio</a> (i giornalisti lo intervistarono chiedendogli di rispondere senza parlare e quello fu uno dei gesti che utilizzò). Lo <em>Spiegel</em> nota piuttosto sconsolato che questa rischia di essere l’unica cosa che sarà ricordata tra dieci anni nella campagna della SPD. Con Steinbrück il pubblico ride, dice lo <em>Spiegel</em>: ma rispondere sempre con una battuta dà agli elettori l’impressione che il candidato si voglia mettere su un piano di superiorità intellettuale, non curandosi di rispondere davvero alle domande.</p>
		</div>
					</body>
					</html>